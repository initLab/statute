# У С Т А В

## на Сдружение „Инит Лаб“ с ЕИК-176293464
(заглавието изм. с реш. на ОС от FIXME.2023 г.)

### I. Общи положения

Чл. 1. (1) С настоящия Устав се създава правна уредба на Сдружение за осъществяване на дейност в обществена полза по смисъла на Закона за юридическите лица с нестопанска цел.

(2) (*изм. с реш. на ОС от 24.06.2016 г.; изм. с реш. на ОС от 28.06.2021, изм. с реш. на ОС от FIXME.2023 г.*) Сдружението има статут на юридическо лице с наименование<br />
СДРУЖЕНИЕ „Инит Лаб“,<br />
**седалище:** гр. София<br />
**и адрес на управление:** ул. Цар Асен № 64А, ет. 3<br />

(3) (*нова, приета с реш. на ОС от 24.06.2016 г.*) На латиница наименованието на Сдружението се изписва по следния начин: init Lab

#### Цели

Чл. 2. Сдружението се учредява за постигането на следните цели:

Създаване и развиване на креативна и уютна среда за споделяне на опит и знания между активните млади хора, катализираща положителни промени в обществото.

#### Предмет на дейност

Чл. 3. (1) За постигане на формулираните в чл. 2 от Устава цели, Сдружението осъществява следните дейности: организиране на курсове, лекции, презентации, обучения и работилници, предоставяне на физическо място за работа, организиране на събития и провеждане на срещи.

(2) На основание чл. 2 от Закона за юридическите лица с нестопанска цел, Сдружението се самоопределя като организация за осъществяване на дейност в обществена полза.

#### Финансиране

Чл. 4. (1) За осъществяване на дейността си и за постигане на целите си, Сдружението ще набира средства от:

1. (*изм. с реш. на ОС от FIXME.2023 г.*) целеви средства от организации, фондове и програми;

2. спонсорство;

3. дарения;

4. (*изм. с реш. на ОС от 24.06.2016 г.*) членски внос, който ще се набира от месечни вноски, определени с решение на Управителния съвет

(2) (*изм. с реш. на ОС от 30.06.2022 г.*) ***Покриване на загуби***: При наличие на загуби според Годишния счетоводен баланс Общото събрание може да вземе решение за тяхното покриване чрез допълнителни вноски от членовете на сдружението; решението се взема с единодушие на всички членове на Сдружението.

### II. Преобразуване

Чл. 5. (1) Сдружението може да се преобразува в друг вид юридическо лице с нестопанска цел, да се влива, слива, отделя и разделя.

(2) (*изм. с реш. на ОС от 30.06.2022 г.*) Преобразуването се извършва въз основа на решение на Общото събрание, взето с квалифицирано мнозинство – повече от половината от всички членове.

### III. Членствени правоотношения

Чл. 6. (1) (*изм. с реш. на ОС от FIXME.2023 г.*) Учредителите на Сдружение „Инит Лаб“, изброени в Заключителните разпоредби на този Устав, са негови членове по право.

(2) (*изм. с реш. на ОС от 24.06.2016 г.*) Членове на Сдружението могат да бъдат всички български и чуждестранни юридически и дееспособни физически лица, имащи отношение към целите, които Сдружението си поставя и дейностите, включени в предмета му на дейност.

#### Приемане на нови членове

Чл. 7. (1) (*изм. с реш. на ОС от FIXME.2023 г.*) Членуването в Сдружение „Инит Лаб“ е доброволно.

(2) (*изм. с реш. на ОС от 24.06.2016 г.*) Приемането на нови членове се извършва с решение на Управителния съвет, въз основа на подадената от кандидата писмена молба.

#### Прекратяване на членственото правоотношение

Чл. 8. (1) (*изм. с реш. на ОС от 24.06.2016 г.*) Членството се прекратява:

1. с едностранно волеизявление до Управителния съвет на Сдружението;
2. с прекратяването на юридическото лице-член на Сдружението;
3. с изключване;
4. с прекратяването на Сдружението;
5. при отпадане.

(2) (*изм. с реш. на ОС от FIXME.2023 г.*) Всеки член може да бъде изключен от Сдружението с решение на Управителния съвет – при грубо нарушаване на разпоредбите на Устава, решенията на върховния и управителен орган, както и на други вътрешни актове с обвързващо действие. Решението по предходния текст подлежи на обжалване пред Общото събрание в месечен срок от узнаването му, но не по-късно от година след вземането му.

(3) Преди да пристъпи към гласуване, Управителният съвет задължително изслушва лицето, чието изключване се иска.

(4) (*нова, приета с реш. на ОС от 24.06.2016 г.*) За отпаднал се счита всеки член на Сдружението, който не е внесъл и е просрочил с повече от 1 месец крайния срок за внасяне на членския си внос.

Чл. 9. (1) Всички членове на Сдружението имат равни права и задължения. Всеки член на Сдружението има право на един глас.

(2) Правото на глас се упражнява лично или чрез изрично упълномощен представител.

(3) Юридическите лица-членове на Сдружението участват в гласуването чрез своите законни представители или чрез изрично упълномощено лице.

Чл. 10. Членовете на Сдружението имат следните права:

1. активно да участват в дейността на Сдружението;
2. да избират и да бъдат избирани в управителните му органи;
3. при поискване да получават информация за дейността на Сдружението и за състоянието на неговата отчетност;
4. да се ползват от имуществото на Сдружението и от резултатите от дейността му.

Чл. 11. Членовете на Сдружението са длъжни:

1. да спазват разпоредбите на този Устав, решенията на Общото събрание и Управителния съвет, и всички вътрешни актове с обвързващо действие;
2. да съдействат за постигане на целите, формулирани в чл. 2 от Устава;
3. да защитават престижа на Сдружението;
4. да направят определените с този Устав имуществени вноски.

### IV. Органи на Сдружението

Чл. 12. Органи на Сдружението са Общото събрание и Управителният съвет.

#### Общо събрание

Чл. 13. (1) Общото събрание е върховен орган, в който с право на глас участват всички членове на Сдружението.

(2) (*изм. с реш. на ОС от 28.06.2021 г.; изм. с реш. на ОС от FIXME.2023 г.*) Общото събрание се свиква с покана, отправена в едномесечен срок преди провеждането му, която съдържа датата, часа, мястото на провеждането на заседанието и дневния му ред, и по чия инициатива се свиква. Поканата се публикува на официалния сайт на Сдружението initlab.org и се счита получена от членовете от датата на публикуването ѝ.

##### Кворум

Чл. 14. (1) Общото събрание е законно и може да взема валидни решения, ако на заседанието присъстват повече от половината от всички членове.

(2) При липса на кворум се прилагат съответните разпоредби от Закона за юридическите лица с нестопанска цел.

##### Вземане на решения

Чл. 15. (1) Общото събрание взема решения с явно гласуване по следните въпроси:

1. изменяне и допълване на Устава;
2. приемане на други вътрешни актове;
3. избиране и освобождаване на членовете на Управителния съвет;
4. вземане на решение за откриване и закриване на клонове;
5. вземане на решение за участие в други организации;
6. вземане на решение за преобразуване или прекратяване на Сдружението;
7. (*отм. с реш. на ОС от 24.06.2016 г.*)
8. (*отм. с реш. на ОС от 24.06.2016 г.*)
9. (*отм. с реш. на ОС от 24.06.2016 г.*)
10. приемане на отчета за дейността на Управителния съвет;
11. отмяна на решенията на другите органи на Сдружението, които противоречат на Закона, Устава или на други вътрешни актове, регламентиращи дейността на Сдружението.

(2) Общото събрание се свиква от Управителния съвет – по негова инициатива или по искане на 1/3 от членовете на Сдружението.

#### Управителен съвет

Чл. 16. (1) Управителен орган на Сдружението е Управителния съвет.

(2) (*изм. с реш. на ОС от FIXME.2023 г.*) Управителният съвет на Сдружението е в състав от петима членове, които се избират от Общото събрание за срок 3 години.

(3) Членовете на Управителния съвет единодушно излъчват от своя състав Председател.

##### Кворум

Чл. 17. (1) (*изм. с реш. на ОС от FIXME.2023 г.*) Управителният съвет заседава поне веднъж на 3 месеца. Заседанието е законно, ако присъстват повече от половината от неговите членове.

(2) (*доб. с реш. на ОС от FIXME.2023 г.*) При провеждане на заседание на Управителния съвет, присъстващо е и лице, с което има двустранна телефонна или друга връзка, гарантираща установяването на самоличността му и позволяваща участието му в обсъждането и вземането на решения. Гласуването на този член се удостоверява в протокола от председателстващия заседанието.

##### Вземане на решения

Чл. 18. (1) Управителният съвет има следните правомощия:

1. представлява Сдружението и определя обема на представителната власт на отделните негови членове;
2. осигурява изпълнението на решенията на Общото събрание;
3. разпорежда се с имуществото на Сдружението при спазване изискванията на Устава;
4. подготвя и внася в Общото събрание проект на бюджета;
5. подготвя и внася в Общото събрание отчет за дейността на Сдружението;
6. определя реда и организира извършването на дейността на Сдружението;
7. определя адреса на Сдружението;
8. (*изм. с реш. на ОС от FIXME.2023 г.*) взема решения по всички други въпроси, които не са в изключителните правомощия на Общото събрание;
9. изпълнява задълженията, предвидени в Устава.
10. приема и изключва членове.

(2) Управителният съвет взема решения с обикновено мнозинство – повече от половината от присъстващите.

(3) (*изм. с реш. на ОС от FIXME.2023 г.*) Решенията по ал. 1, т. 3 и 6, се вземат с квалифицирано мнозинство –  повече от половината от всички членове.

Чл. 19. (1) Заседанията на Управителния съвет се свикват и ръководят от неговия Председател.

(2) Извън хипотезата по ал. 1, Управителният съвет може да бъде свикан по искане на всеки негов член.

Чл. 20. Председателят на Управителния съвет има следните правомощия:

1. свиква заседанията на Управителния съвет;
2. (*изм. с реш. на ОС от FIXME.2023 г.*) ръководи цялостната дейност и представлява Сдружението пред трети страни;
3. координира текущата дейност и привежда в изпълнение решенията на органите на Сдружението;
4. изготвя годишен баланс и отчет на Сдружението, и го внася за утвърждаване от Управителния съвет.

### V. Имущество

Чл. 21. (1) (*изм. с реш. на ОС от FIXME.2023 г.*) Сдружение „Инит Лаб“ е самостоятелен правен субект и като такъв разполага със свое имущество, различно от имуществото на неговите членове.

(2) За задълженията на Сдружението членовете му отговарят до размера на предвидените в Устава имуществени вноски.

(3) Членовете на Сдружението не отговарят лично за изпълнението на поетите от него задължения.

Чл. 22. (1) Имуществото на Сдружението се формира от:

1. (*изм. с реш. на ОС от FIXME.2023 г.*) целеви средства от организации, фондове и програми;

2. спонсорство;

3. дарения;

4. (*изм. с реш. на ОС от 24.06.2016 г.*) членски внос.

(2) (*изм. с реш. на ОС от FIXME.2023 г.*) Със средствата по ал. 1 могат да се придобиват движими и недвижими имущества, нематериални активи и интелектуална собственост, както и да се правят разходи с оглед на постигане на целите на Сдружението.

Чл. 23. (*отм. с реш. на ОС от 24.06.2016 г.*)

### VІ. Годишно приключване

***Документи по годишното приключване***

Чл. 24. Ежегодно до края на месец февруари Управителният съвет съставя за изтеклата календарна година Годишен финансов отчет и Доклад за дейността, и ги преставя на независими одитори в предвидените от закона случаи.

***Съдържание на отчетната дейност***

Чл. 25. В отчета на дейността се описва протичането на дейността и състоянието на Сдружението, и се разяснява Годишният финансов отчет.

***Проверка на годишното приключване***

Чл. 26. При годишното приключване се проверява Годишният счетоводен отчет от един или няколко Експерт-счетоводители въз основа на счетоводството и Отчета на дейността. Без проверката Годишният отчет не може да се приеме. Проверката има за цел да установи дали са спазени изискванията на Закона за счетоводството и Устава за годишното приключване.

***Назначаване на експерт-счетоводител***

Чл. 27. Експерт-счетоводителите се определят от Общото събрание.

***Приемане на годишното приключване***

Чл. 28. След постъпване на Доклада на Експерт-счетоводителя, Управителният съвет приема Годишния счетоводен отчет, Отчета за дейността и Доклада на Експерт-счетоводителя, и приема решение за свикване на редовно Общо събрание.

***Задължителна отчетна информация***

Чл. 29. Съгласно разпоредбите на Закона за счетоводството, Сдружението изготвя отчетна информация при спазване принципите за откритост, достоверност и своевременност.

***Дивиденти***

Чл. 30. Сдружението не разпределя печалба.

### VIІ. Прекратяване и ликвидация

Чл. 31. (1) (*изм. с реш. на ОС от 28.06.2021 г.*) Сдружението може да бъде прекратено в следните случаи:

1. при невъзможност за постигане на определените с Устава цели;

2. с решение на Общото събрание – с единодушие на всички членове.

(2) Въз основа на решението за прекратяване, Управителният съвет взема решение за обявяване на Сдружението в ликвидация.

(3) С решението си Управителният съвет определя начина на извършването на ликвидацията, нейният срок, начина на разпределяне на останалото след удовлетворяването на кредиторите имущество и назначава Ликвидатори.

Чл. 32. По отношение на реда за извършване на ликвидацията и правомощията на Ликвидатора се прилагат разпоредбите на Търговския закон.

Чл. 33. (1) След като приключи с разпределянето на имуществото, Ликвидаторът е длъжен да поиска заличаване на вписването на Сдружението от регистъра на юридическите лица с нестопанска цел.

(2) (*изм. с реш. на ОС от 28.06.2021 г.; изм. с реш. на ОС от FIXME.2023 г.*) Ликвидацията приключва от деня на вписване на решението за нея в Регистъра на юридическите лица с нестопанска цел.

### VIIІ. Заключителни разпоредби

§1. Този устав може да бъда изменян и допълван по реда, предвиден в Закона за юридическите лица с нестопанска цел.

§2. (*изм. с реш. на ОС от 28.06.2021 г.; изм. с реш. на ОС от 30.06.2022 г.*) Цялата изходяща документация на Сдружението трябва да съдържа обозначение на следните данни: наименованието на Сдружението, ЕИК на Сдружението, адрес на управление и представляващо лице

§3. (*изм. с реш. на ОС от 30.06.2022 г.*) По отношение на неразрешените с Устава въпроси се прилагат разпоредбите на действащото българско законодателство.

§4. (*изм. с реш. на ОС от 28.06.2021 г.*) Настоящият Устав е приет единодушно на Събрание на Учредителите, проведено на  16.03.2012 г., изменен и допълнен на Общо събрание на 24.06.2016 г., изменен и допълнен на Общо събрание на 28.06.2021 г., изменен и допълнен на Общо събрание на 30.06.2022 г., и изменен и допълнен на Общо събрание на FIXME.2023 г.

Председател на Общото събрание: ..............

Протоколист на Общото събрание: ..............

